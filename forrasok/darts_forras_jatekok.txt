A darts játéknak két ágazata van: a steel és a soft.
Mindkettőben a versenyek fő száma az 501-es játék dupla kiszállóval.
Természetesen a darts játékok száma szinte végtelen. Néhány a legkedveltebb játékok közül:

501 dupla kiszállóval
301
Cricket
Cut-Throat Cricket
Shanghai
301 parches

501 dupla kiszállóval
A játékosok 501 pontról indulnak, és minden dobással csökkentik ezt az értéket. A cél, hogy végül elérjék a nulla pontot. A nehezítés abban áll, hogy az utolsó dobásnak, amivel épp elérik a nulla pontot, duplának kell lennie!

301
A játék a kezdő pontszámról kapta nevét. Minden szerzett pont csökkenti a játékos pontszámát. A játékosoknak ezekről az induló pontszámokról kell minél hamarabb elérni a pontosan nulla pontszámot. Általános esetben, aki először eléri a nullát, azonnal nyer. Ha valaki a dobásai során nagyobb pontszámot dob, mint amennyi a nulla eléréséhez szükséges, akkor a pontjainak száma visszaáll a kör elején meglévőre, és a játékos elveszti a maradék nyilait erre a körre.

Cricket
Ebben a játékban a 15-20 közötti számokat és a bullseye-t kell háromszor eltalálni. A számokat tetszőleges sorrendben "zárhatja le", azaz dobhatja meg háromszor. Természetesen a dupla és tripla dobásokkal gyorsíthatja a játék befejezését.
A játék során az nyer, aki a leggyorsabban lezárja mindegyik számot.

Cut-Throat Cricket
A cricket egyik változata. De ebben a játékban pontok felírására van lehetőség. Amennyiben az egyik játékos már lezárt egy számot, és újra megdobja azt, akkor a dobás értéke azokra az ellenfelekre íródik, akik még nem zárták le az adott számot. A játékot az nyeri, akinek a legkevesebb pontja van. 

Shanghai
Ez a játék a soft ágban népszerű.
Ebben a játékban a cél minden mező sorrendben történő eltalálása az 1. mezőtől kezdődően. A játékosok három dárdával felváltva dobálnak. Minden játékos számára a dobás előtt a gép kijelzi az éppen megdobandó mező számát. Amíg el nem találja a játékos a kívánt mezőt, addig arra a mezőre kell céloznia, akár egészen a játék végéig. Ha eltalálja, akkor a mező pontértékét kapja, és a következő sorszámú mezőt célozhatja. A dupla és tripla dobások a többszörös értékkel szerepelnek. A játékot az a játékos nyeri, akinek a játék végén a legtöbb pontja lesz. Van egy lehetőség az azonnali nyerésre. Ha valamelyik játékos egy körön belül a három dárdájával a soron következő mezőit úgy találja el, hogy azok közül egy szimpla, egy dupla és egy tripla dobás lesz (tetszőleges sorrendben), akkor azonnal nyer, a többiek pontszámától függetlenül. Ezt a mutatványt hívják SHANGHAI-nak.

301 parches
A játékosok 0 pontról indulnak. Az győz, aki először éri el pontosan a 301 pontot. A meglepetés menet közben éri az embert: ha ugyanis valaki egy nyíl eldobása után ugyanannyi ponttal rendelkezik, mint valamelyik ellenfele, akkor az ellenfél pontszáma nullára csökken. Csapatjáték esetén a saját csapattársát nem nullázza le a játékos azonos pontszám esetén sem.  Maga a játék gyakorlatilag megegyezik egy visszafelé játszott 301-es játékkal. Amennyiben nem tud senki kimenni, és letelik a körök száma, akkor a legtöbb ponttal rendelkező játékos lesz a győztes.

